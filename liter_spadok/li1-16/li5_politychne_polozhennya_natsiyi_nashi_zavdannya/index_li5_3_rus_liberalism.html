<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Російський лібералізм</title>
<link href="https://fonts.googleapis.com/css2?family=Arsenal+SC:ital,wght@0,400;0,700;1,400;1,700&family=Arsenal:ital,wght@0,400;0,700;1,400;1,700&family=Open+Sans:ital,wght@0,300..800;1,300..800&display=swap" rel="stylesheet"> 
<link rel="stylesheet" href="/css/li1.css">
</head>
<body class="li5">
   <h1>
        Російський лібералізм
        Дмитро Донцов
   </h1>
    
   <p>
        Цей факт є пробудження т. з. неісторичиих народів східної Европи: в Турції, Австрії, Угорщині і Росії. Цей факт, що на
        наших очах викреслив щойно з карти Европи Оттоманську імперію, поставив на порядок денний ревізію дуалістичної системи
        [7] в Австро-Угорщині і вніс шум і гамір національної боротьби в забезпечену досі від цього Росію, загострив у ній і
        українську квестію.
     <br><br>
        Та ж сама демократизація – бодай частинна – царату, що висунула на сцену українське питання, покликала до чинної
        політики і російський лібералізм.<br> А тут з ним сталося те, що лучиться з кожним лібералізмом в таких випадках. Чим більше
        російський лібералізм переходив з ролі мовчаливого обсерватора політичного життя до ролі активного в нім учасника, тим
        скорше – один по другім – як по осінній бурі – відлітали листочки з того вінка, котрим квітчали його в часі його весни
        наївні і легковірні люди. П. Мілюкови [8], Струве [9] і як там вони всі ще називаються – показали, зрештою, і нам своє
        «національне лице», зриваючи ту гарну маску, яку вони носили в «юні дні» своєї політичної невинності.
     <br><br>
        Враження було таке ж сильне, як і несподіване. Показалося, що російські ліберали не тільки не мають жодної програми в
        українській справі, а й не хочуть її мати. <br><br>Ще в «Освобождєнію» – органі російських конституціоналістів, що видавався в
        Штутґарті 1902 р., – так сформульовано національну програму: «рівність усіх перед законом і як наслідок цього знесення
        всяких національних, станових і релігійних обмежень». Так само в «Проекті російської конституції», що випрацював «Союз
        освобождєнія» [10], ціле питання упхане в слідуючий пассус: «Різниця походження й віри не може потягати за собою
        нерівності політичних прав і обов’язків». І це все. Як бачимо, програма чисто негативного характеру.<br><br>
        
        Очевидно, російські ліберали розуміли «освобождение» Росії лише як «освобождєніє» московського народу. Для нього вони
        прокламували право суверенітету в державі, іншим націям відмовляли навіть сурроґаті державності – автономії. <br>Виразне і
        цинічне проголошення принципу «Quod licet Jovi, non licet bovi»! Не іншою в українськім питанні є програма і нинішніх
        лібералів.
     <br><br>
        Maximum того, що вони тепер готові офірувати Україні – се право на культурне (не політичне) самовизначення – що,
        зрештою, є логічною консеквенцією загальних засад лібералізму, а не жодною концесією, – та право плекати свою культуру
        шляхом приватної ініціативи самого українського суспільства, без всякої помочі держави.<br><br>
        
        Як і чи можливо збудувати свою культуру дорогою приватних зусиль суспільності – про це ви, галичани, аж надто добре
        знаєте, аби я потребував над тим ширше розводитися. Особливо комічним представляється рецепт російських лібералів в
        нашім часі, в часі колосального розширення функцій держави, коли примусова (а не добровільна, не приватна) організація
        суспільності для осягнення культурних і політичних цілей стає азбукою громадського життя. Боротися самоорганізацією
        суспільності, зданої на власні сили, проти воюючого націоналізму, узброєного тою міцною зброєю, що дає кожній пануючій
        нації державний механізм – це значить йти з голими руками на ведмедя.
     <br><br>
        Але й ці, «прихильні» до нас голоси, відосібнені й нечисленні. Вони тонуть в хорі дикого цькування всього українського,
        що несеться не лише з чорносотенної, але й ліберальної преси. В «Русской мислі», «Утрі Росії», «Рус. слові», «Московском
        еженедельнику» українство вже проголошено державною небезпекою, з котрою треба боротися з цілою енергією і без жодних
        зглядів. <br><br>Третя і найчисленніша частина лібералів, стоячи на боці, систематично замовчуючи та ігноруючи найдикіші прояви
        україножерної політики правительства, веде супроти нас політику Понтія Пілата.<br><br>
        
        Замість здійснення тих надій, що покладалися на демократичний інстинкт російських лібералів, ми дочекалися надзвичайно
        цікавого факту: в той час, як свідомість угоди з поляками захоплює чимраз правіші верстви російської суспільності, в той
        самий час до табору здецидованих ворогів українства переходять чимраз лівіші російські елементи. <br>Мобілізація подавляючої
        частини політично активної російської суспільності проти головних постулатів українства – стала фактом доконаним. <br>Мусіли
        зрештою признати це й ті апостоли порозуміння межи вовком і ягням, що з упертістю маньяка роками поучали нас про потребу
        «доброго тону» супроти російських поступовців.<br><br>
        
        Скажуть: але ж ані російська демократія, ані навіть лібералізм – ще не є у власті! Коли він прийде до неї – справа
        зміниться!
     <br><br>
        В пророцтва не бавлюся. <br> Не чуюся до того покликаним. Скажу лише, що надії на скору демократизацію Росії не знаходять
        собі оправдання в соціальній структурі сеї держави. Що зламало революцію 1905 року? Відносна чисельна слабкість
        одинокого щиро революційного елементу – робітництва, зрада буржуазії і тупість селянства.<br> Ті причини діють і тепер, з
        тою лише різницею, що селянство, розколоте аграрною політикою Столипіна, ще менше стало приступним революційним ідеям,
        та що міщанство, поклоняючись новому ідолу націоналізму – ще тісніше горнеться до уряду. <br>За таких обставин перед Росією
        стелиться лише одна дорога: дорога повільної еволюції в сторону конституціоналізму, дорога, що нею йшла Австрія в
        1848-66 pp. А це значить, що перевага тих верств, що тепер дають тон політиці Росії забезпечена на довгі літа, а разом з
        тим є забезпечений і той непевний стан, в котрому знаходиться – очікуючи кращих часів, – українство в Росії.<br><br>
        
        Як зараз зобачимо, і ті причини, що попхнули російський лібералізм на дорогу антиукраїнської орієнтації, є того роду, що
        вони цю орієнтацію – в будучім – потрафлять скорше зміцнити, як злагіднити.
     <br><br>
  <i>
             7. дуалістичної системи – прийнятою в 1867 р. політичною системою, за якою Угорщина здобула права королівства в складі
             Австро-Угорської імперії.
          <br><br>
             8. Мілюков Павло Миколайович (1859 – 1943) – російський політик, один з лідерів партії конституційних демократів (КД,
             кадетів).
          <br><br>
             9. Струве Петро Бернгардович (1870 – 1944) – російський політик, конституційний демократ.
          <br><br>
             10. «Союз освобождєнія» – підпільне ліберальне товариство напередодні революції 1905 р. в Росії. Після революції його
             члени склали основу партії кадетів.
          <br>
  </i>
   </p>

</body>
</html>