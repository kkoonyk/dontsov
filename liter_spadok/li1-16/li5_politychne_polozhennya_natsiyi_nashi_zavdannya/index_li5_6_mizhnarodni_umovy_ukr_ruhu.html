<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
    <link href="https://fonts.googleapis.com/css2?family=Arsenal+SC:ital,wght@0,400;0,700;1,400;1,700&family=Arsenal:ital,wght@0,400;0,700;1,400;1,700&family=Open+Sans:ital,wght@0,300..800;1,300..800&display=swap" rel="stylesheet">
    <link rel="stylesheet" href="/css/li1.css">
</head>
<body class="li5">
   <h1>
        Міжнародні умови українського руху.
        Дмитро Донцов
   </h1>
    
    <p>
        Теперішній момент якнайбільше сприяє евентуальній реалізації сепаратистичиої програми.
        <br>
        Від часу приблизно російсько-японської війни європейська політика виходить з того періоду стагнації, в котрім вона
        перебувала до цього часу аж від Берлінського конгресу [28].<br><br> Наші часи є часами розкладу й загину старих status’iв quo,
        часами далекосяглих політичних концепцій, для котрих не є святою жодна державна границя, жодні, хоч і які старі,
        політичні забобони; <br>ми переживаємо часи крайнього загострення міждержавних противенств, гарячкового озброєння маленьких
        нейтральних держав – певний симптом зближаючогося європейського конфлікту. Часи великих національних рухів, часи
        актуалізації найрізнорідніших квестій: турецької, албанської, австрійської, арабської, вірменської, монгольської,
        перської, індійської і української. Скорими кроками наближаємося до загально-европейського кавардаку, котрий нині приніс
        вже свободу Албанії [29], а завтра – хто знає – може, принесе свободу нам…
        <br><br>
        Спеціяльно звертає не себе увагу той застарілий європейський конфлікт, котрий тепер набрав надзвичайної гостроти та
        котрий відкриває перед нашою нацією далекі, безмежні перспективи.<br><br>
        
        Я маю на увазі конфлікт австрійського і взагалі німецького імперіалізму з російським.<br><br>
        
        Викинута в 1857 р. з Італії [30], в 1866 – з німецького Союзу [31], Австрія – з природи речі – мусіла скерувати свою
        експансію на південь.<br> Туди її спровадив і Бісмарк в 1878 р. [32] Але тут вона стрінулася з Росією, що протягом віку
        уперто й консеквентно перла до Константинополя. <br>Обидві держави стали ворогами. Кожний крок Австрії в напрямі Салоніків –
        грозив обернути нанівець старі мрії Московщини про Босфор і Дарданелли. Кожний крок Росії на Балканах грозив відтяти
        Австрію від дороги до Егейського моря. Тепер це Росії і вдалось. Експансія Австрії на південь спинена.<br><br>
        
        Але наївний був би той, хто б думав, що поділ європейської Турції зліквідував австро-російський спір. Передовсім не
        виключена ще боротьба обох противників за впливи в новім балканськім Союзі [33], а рівно ж в Албанії – джерело
        безконечних інтриг, а може й збройних конфліктів. <br>По-друге – замість недолугої Турції на полудневій границі монархії
        постав міцний Союз з великою експансивною силою, з далеко ще не заспокоєними апетитами, що все звертатимуться на північ.<br><br>
        А ця обставина хіба ще заохочуватиме Росію до останнього обрахунку з своїм довічним ворогом. Бо поміч Німеччини Австрії
        почасти буде скомпенсована мільйоном багнетів балканського Союзу, котрого протекторкою є Росія.<br><br>
        
        По другій балканській війні, небезпека з цієї сторони для Австрії, правда, значно зменшується, але не зникає зовсім. З
        одної сторони, Болгарія – внаслідок цієї війни – цілком попадає під вплив Росії, з другої – не є виключене і відновлення
        Балканського Союзу.<br> Зрештою, тепер вже не улягає сумніву, що російська політика цілком свідомо спекулює на розбір
        Австро-Угорщини, котрій вона готує долю Польщі і Туреччини, або, щонайменше, Швеції. Принцип «désinteressement absolu» –
        котрий застосувала Австрія не лиш в зовнішній, але й внутрішній політиці, що допровадив до анархії в Чехії, Галичині,
        Угорщині й Хорватії – притяг до монархії ласкаву увагу царату. Лихий знак для Австрії!<br><br>
        
        Бо історія вчить нас, що скрізь, де лиш якийсь державний організм зачинає розкладатися, де лиш смерділо стервом, можна<br>
        було бути певним, що поблизу зобачиш російського орла. Бо російський орел живиться лише трупом, – може, тому так довго й
        живе?
        <br>
        Працюючи витривало – на півночі й на полудні – на знищення Австрії – стара міжнародна інтриґантка Росія має, як все,
        далеку, вражаючу своїм розмахом – ціль. По трупі Угорщини й Австрії досягти Адріятичного моря.<br><br>
        
        Хто знає історію Росії, далекозорість і витривалість політики сього потвору, той не зобачить в цих планах нічого
        дивного.<br> Чи не добралася вже вона по трупі Польщі до Чорного й Балтійського моря? Чи не добралася вона вже до Пасіфіку,
        звідки лише вибила її залізна рука Японії? [35] Чи не осягла вона майже Індійського океану через безприкладно засліплену
        політику Великої Британії?<br><br>
        
        Останні події показали, що з тою самою упертістю стремить вона й до Атлантики. Трупом, через котрий веде дорога туди,
        має бути Швеція. Про це свідчить прекрасна книжка Св. Гедіна [36] – «Warnungsruf gegen Russland», що здемаскувала
        заборчі плани царату; про це свідчать хмари російських шпіонів в Швеції, проти котрих мусів недавно стертінґ прийняти
        спеціальний закон.<br><br>
        
        Знаючи всі ті факти, не будемо дивуватися планам царату розбити Австрію і досягти Адріатики, ані тому, що певне Росія не
        упустить щасливої нагоди – збройно напасти на свою сусідку. Є щей третя причина російсько-австрійського антагонізму. <br>Як
        одна, так і друга держава бореться за гегемонію над слов’янськими народами. Чимраз то більш очевидним стає, що Австрія,
        коли хоче жити, мусить перетворитися в федерацію вільних націй…<br><br>
        
        Потреба правильного функціонування як центрального, так і краєвих політичних органів, котре є неможливе за теперішньої
        системи коронних країв – єднає для ідеї федералізму чимраз ширші верстви австрійської людності. <br>Але коли реалізувати цю
        ідею давніше їй наказували згляди внутрішньої політики, то тепер це стало категоричним імперативом її зовнішньої
        політики. <br>В 1866 p., коли творилася сучасна система монархії – дуалізм, Австрія всіма своїми аспіраціями була обернута
        на північ. <br>Тепер, коли вона мусіла центр ваги своєї зовнішньої політики пересунути volens nolens – на полуднє, –
        дуалізм, що спирається на упослідження слов’ян (з виїмкою поляків) – став анахронізмом.<br><br>
        
        По балканській війні політиці Чувая і Потоцького мусів прийти кінець. Австрія мусить стати, і на ділі стає, другим по
        Росії слов’янським центром, що має вже свою ідеологію (австрославізм), що виявляє вже досить сильну атракційну силу
        навіть поза своїми границями і що стоїть в непримиримім противенстві до ідеології панмосковітизму, або, як його неслушно
        називають, панславізму. <br>Цей факт і є тою третьою причиною, що робить конфлікт межи цими виключаючими себе взаємно
        принципами коли не неминучим, то більш ніж правдоподібним. Status quo межи Росією й Австрією – можливий, доки населяючі
        їх неісторичні нації були quantite negligeable, – мусить тепер уступити місце іншому. <br>Або Австрія буде знищена і Росія
        дійде до Адріатики, або Росія буде відкинута за Дніпро.
        <br><br>
        Не хочу тут розглядати питання, чи стара й консервативна державність австрійська – в стані ще еволюціонізувати? Чи в
        стані приймати в себе нові ідеї?<br><br>
        
        Думаю, що так. Правда, ще великий Наполеон, що так добре знав Австрію і котрого ще ліпше знала вона, сказав що «Autriche
        est toujours en retard». Але Наполеон знав лише Австрію Меттерніха [40]. Ми вже знаємо Австрію 1848, 1866 і 1906 років.
        Ми знаємо, що часами, в критичні для монархії хвилі Габсбурзька династія виказувала надзвичайний сприт не вагаючись
        іноді заключити союз навіть з революціонерами або з революційними гаслами – як-от загальне виборче право. Ці lucida
        intervalla австрійської державності позволяють нам бути оптимістами щодо квестії: чи Австрія буде остільки мудра, щоб
        своє історичне завдання – стати центром федерації слов’янських народів – не обмежити лише границями монархії.<br><br>
        
        Зрештою, ні від кого відповідь на це питання так не залежить, як власне від нас самих, еволюції українського руху за
        кордоном. А цей рух – мимо всього! виказує сталий і досить скорий поступ наперед!
        <br> <br>
        Вище я згадав про дві причини австро-російського антагонізму. Та на тім не кінець. Упадок європейської Турції став
        джерелом нового – грізнійшого конфлікту – Німеччини з Росією. Можна як хто хоче відноситися до агонізуючої Оттоманської
        імперії, що впала не стільки за свої, скільки за чужі гріхи, але не можна заперечувати факту, що Турція – яко держава –
        стоїть над краєм пропасті. Не маємо жодної причини припускати, щоб зліквідована в Африці й Європі, вона чомусь саме в
        Азії виявила більше життєвої сили, як дотепер; <br>щоби держава, спутана як муха павутинням, європейськими договорами,
        трактатами, умовами, позичками, задихаючися в стричку європейського капіталу, стала на власні ноги.<br> Гори трупів і море
        крові освічував, заходячи, турецький півмісяць в Африці.<br> Гори трупів і море крові освічував він, заходячи в Європі. <br>Чи
        будемо такими наївними припускати, що якраз в Азії ліквідація Турції піде мирним шляхом?<br> Коли поділ європейської Турції,
        де великі держави вийшли з порожніми руками, мало не допровадив до європейської війни, то що ж допіру ліквідація
        азійських посілостей Оттоманської імперії, де кожна держава має щось до положення в кишеню? В Європі Турція мала своїх,
        так сказати, «законних наслідників». В Азії їх немає.
        <br><br>
        Їх місце з природи речі займуть великі держави. Ліквідація азійської Турції, отже, грозить світовою війною. Бо лише
        війною можуть бути розплутані перехрещуючі одні одного інтереси великих держав в Азії.◊ Інтереси Франції в Сирії
        колідують з інтересами Англії, що мріє про реставрацію арабського каліфату під своїм протекторатом, та колосальну
        державу від Каїру аж до Бомбея. Інтереси Німеччини, що пре з заходу до Перської затоки, колідують з інтересами Англії,
        колідують їх інтереси також і в місці осідку колишнього раю – Месопотамії. Конкуренткою Франції в Сирії стає Італія.
        Росія, що напирає на Персію і Вірменію, є вічною небезпекою для британської Індії.
        <br><br>
        Але що нас тут головно інтересує – в Малій Азії безпосередньо стикаються Німеччина з Росією. Німеччина, з природи речі –
        обстоює інтеґрітет азійської Турції, Росія свідомо пре до її розбору. Експансія першої хоче опанувати перський ринок,
        друга замикає його перед нею. Німецький капітал хотів би втягти в сферу своїх впливів Вірменію, Росія, котра щойно
        обсадила Урмію, зайняла тепер стратегічну позицію, володіючи котрою, кожної хвилі може анексувати Вірменію. Німеччина
        прагне усадовитися добре на полудневих берегах Чорного моря, – для Росії це значить забути раз на все про проливи.
        <br><br>
        Хто знає, з якою енергією обидва противники обстоюють свої інтереси, – той ледве чи віритиме в мирне розв’язання
        антагонізму німецько-російського. Конфлікт між Німеччиною й Росією, а, значить, і між Австрією і Росією стає більш як
        правдоподібним. Австрія – яко союзничка німців – прийме на себе перші удари Росії.<br><br>
        
        Резюмую все досі сказане. Пробудження неісторичних націй (а зосібна української) в Росії – і заведення надій на
        російський лібералізм викликало для українців потребу нової політичної гравітації. Пробудження неісторичних націй в
        Австро-Угорщині і конечна її еволюція в сторону національної рівноправності – створює з цієї останньої новий – потрібний
        нам – центр слов’янської гравітації. Пробудження неісторичних націй Оттоманської імперії – перенесло вагу турецької
        квестії до Малої Азії і загострило міждержавні конфлікти, котрі роблять реалізацію нашої програми дуже й дуже
        правдоподібною.<br><br>
        
        28. Берлінський конгрес – відбувся між 13 червня і 13 липня 1878 р. за участю керівних дипломатів провідних країн
        Европи: Німеччини, Австро-Угорщини, Великої Британії, Франції, Італії, Росії та Туреччини, який підбив підсумки
        російсько-турецької війни 1877 – 1878 рр. Результати конгресу фактично встановили той розклад сил і порядок на
        континенті, який протривав аж до Першої світової війни (1914 р.).
        
<i>
            29. Албанія отримала незалежність у 1912 р. після поразки Туреччини у 1-й Балканській війні 1912-13 рр., яку офіційно
            закріпив Лондонський договір 1913 р.
            <br><br>
            30. викинута в 1857 р. з Італії – очевидно, Д. Донцов помилився із датою: Австрія втратила значні території у Північній
            Італії лише протягом 1859-61 рр. внаслідок австро-італо-французької війни.
            <br><br>
            31. в 1866 – з німецького Союзу – внаслідок поразки в австро-прусській війні (1866 р.). «Німецький Союз» був заснований
            на Віденському Конгресі 8 червня 1815 р. Ліквідований він у тому ж 1866 р., оскільки тоді вже остаточно задомінувала
            Пруссія як головний центр німецької нації, а від 1871 р. – і єдиної держави.
            <br><br>
            32. Туди її спровадив і Бісмарк в 1878 р. – тобто, на Берлінському конгресі, за результатами якого Австро-Угорщина
            одержала дозвіл на окупацію Боснії і Герцеговини.
            <br><br>
            33. Балканський Союз – об’єднав зусилля Сербії, Болгарії, Чорногорії і Греції проти Туреччини у війні 1912 р. Розпався
            того ж року через конфлікти між союзниками.
            <br><br>
            35. залізна рука Японії – російсько-японська війна 1904 – 1905 pp., у якій Росія зазнала відчутної поразки, втратила до
            того дуже сильні позиції на Далекому Сході.
            <br><br>
            36. Ґедін Свен Андерс (1865 – 1952) – шведський мандрівник і географ, досліджував простори Центральної Азії.
            <br><br>
            40. Меттерніх-Віннебурґ Клеменс-Венцеслав-Лотар (1773 – 1859) – міністр закордонних справ (1809 – 1821), канцлер (1821 –
            1848) Австрії.
</i>
    </p>
</body>
</html>